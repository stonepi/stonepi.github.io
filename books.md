---
layout: page
permalink: /books/
title: Books
---

# 藏書目錄稿

---

## <center>序</center>

昔之善讀書者莫不有目錄。劉向《七略》、各藝文志、崇文、四庫，官修目錄也。郡齋、遂初堂、直齋，私撰目錄也。至於今之韋、謝、止、辛諸家，代有撰述。石生南郡僻縣，少好讀書而不可得，深以為恨。辛巳年(2001)計偕入都，始見太學石室藏書之富。忘食秉燭，不過偃鼠飲河耳。其後廿年顛沛流離，未敢忘書，雖識淺量狹，智陋才疏，亦積書萬餘卷。出洋時捆作四十篋，藏於舅氏墅。四年前返京，又積十篋矣。十年前嘗試作目錄，以書多事繁寢。前年長聘後，燕居無事，常觀覽藏書，參以各家書目，時有窒礙。廼網志之，據《四庫總目》《儒藏精華》等提要鉤玄，以《簡目標註》《販書偶記》等考證版本。其有不愜者，間下己意。以俟就正與方家云爾。<br>2025年5月1日記

---

## 經部

#### 尚書類

- **尚書後案三十卷**<br>清王鳴盛撰。乾隆庚子(1780)禮堂刊本。三十卷一函十二冊全。<br>王鳴盛(1722—1797)，字鳳喈，號禮堂，又號西莊，晚年號西沚。江蘇省嘉定縣(今上海市)人。乾隆十九年進士。此書乾隆十四年(1749)草創，至四十四年(1779)寫成，歷三十五年。其書一宗鄭玄，僅釋二十九篇。另附《後辨》，辨析偽書廿五篇。自序云：「所以發揮鄭康成一家之學也。」「余編次群書，搜羅鄭注，惜已殘缺，聊取馬、王、傳、疏益之。又作『案』以釋鄭義。馬、王、傳、疏與鄭異者，條析其非，折衷于鄭氏。名曰《後案》者，言最後所存之案也。」皮錫瑞《經學通論》云：「王鳴盛尚書後案，主鄭氏一家之學，是為專門之書。專主鄭，故不甚采金文，且間駮伏生（小字自注：如解司徒司馬空之類），亦未盡善。」劉起釪《尚書學史》云此書「乃一東漢古文尚書資料集。東漢古文學派及其傳衍之經說已搜羅無遺。凡鄭玄之說，一查即得。極便利用。稍後有吳東發撰《尚書後案質疑》，于是書有所訂正。」《儒藏》曰：「王氏乃勾稽輯録漢唐以前各種子書、經史箋注、《太平御覽》前之各種類書等，徵引漢儒解讀《尚書》之文，鑑别分類，分綴於每篇每句之下，彙成一部漢唐間之《尚書》集注。其蓽路藍縷之功，難能可貴。」<br>2022年10月30日得于雅虎拍賣。<!--122000円-->
- **尚書孔傳參正三十四卷**<br>清王先謙撰。光緒三十年(1904)虛受堂刊本。三十四卷一函六冊全。<br>王先謙(1842—1917)，湖南長沙人，字益吾，晚號葵園，室名虚受堂。同治四年(1865)進士。曾任國子監祭酒，外放江蘇學政，主持思賢講舍，任城南書院、岳麓書院山長。著書頗豐，余所藏者有《尚書孔傳參正》《漢書補注》《後漢書集解》《荀子集解》《莊子集解》《釋名疏證補》等多種。所著書多自刻，亦有以思賢講舍、思賢書局、虛受堂為名者，字體版式劃一，蓋所延刻工同也。王先謙名播海外，今在日本東京舊書店尚多見其書。<br>此書解偽孔傳本五十八篇並書序及孔安國序。今文各篇多襲用皮錫瑞《今文尚書考證》。王氏序皮書云「余讀君撰著，每有鍼芥之合。惟于論古文義說，反求于心而未能釋然。」故有此作。古文各篇則多參考孫星衍《尚書今古文考證》。皮錫瑞《經學通論·尚書》之末篇《論治尚書當先看孫星衍尚書今古文註疏陳喬樅今文尚書說經考》言「若如陳灃所言，撰為集解義疏，當先具列伏傳史記之說，字字遵信，加以發明，不可誤據後起之詞，輕疑妄駮。次則取白虎通及兩漢書所引經說，加以漢碑所引之經。此皆當日通行之今文，足備考證。又次則取馬鄭偽孔，擇其善者。以今文為折衷，合於今文者錄之，不合於今文者去之」云云，蓋其時皮氏《今文尚書考證》尚未出，故言其撰述之意云爾。乃其文末雙行小字自注曰：「今人王先謙尚書孔傳參正兼疏今古文，詳明精確，最為善本。」石案其時皮氏《考證》尚未出，王氏何得而編《參正》耶？且已言治尚書當先看孫、陳二書，何於文末又轉薦王書？殊不可解。《儒藏》乃直斥此為不實之詞，良有以也。劉起釪《尚書學史》引王國維評此書曰：「網羅眾說，無所折中，亦頗以繁博為病。」劉起釪案云「抄集眾說而無己見，無多可取。然時今文家多逞癔說，此書搜列資料尚平實。」殆為近理。《儒藏》曰：「此書晚成，又無太多門户之見，故能彙聚孫皮二書今古文之説於一書之中，對瞭解《尚書》今古文的差異以及清人對於《尚書》今古文的疏解，提供了觀覽之便。」蓋王氏之學，長於采獲而短於辨析，故爾。然此書經學殿軍，集諸家之成，省學者搜羅箋注之功，亦足以發焉。<br>2019年7月12日購于日本東京東城書店。<!--75000円-->

#### 禮類

- **大戴禮記補註十三卷**<br>清孔廣森撰。同治十三年(1874)淮南書局重刊本。白紙本。十三卷四冊全。<br>孔廣森(1752—1786)，字眾仲，一字撝約，號顨軒。山東曲阜人。乾隆三十六年進士。官至翰林院檢討。後王树枏有《校正孔氏大戴禮記補注》，以張爾岐、顧炎武、戴震、錢大昕、王念孫、王引之、阮元等四十餘家之說校之，詳加勘定，訂正譌誤。此書有自刻本，版心刻「顨軒孔氏所著書十三」。又有清經解、畿輔叢書等翻刻本。<br>余藏此書為同治十三年淮南書局翻刻本。白紙精印，有前賢朱筆點斷，最末一葉下部漫漶，經朱筆描補。其餘品好。<br>2023年3月21日網購於日本東京山本書店。<!--55000円-->

#### 春秋類

- **天聖明道本國語二十一卷附札記一卷考異四卷**<br>舊題左丘明撰，三國吳韋昭注，清黃丕烈札記，清汪遠孫考異。同治八年(1869)湖北崇文書局重雕黃丕烈士禮居叢書景刻宋鈔本。白紙本。一夾五冊全。鈐篆字朱文「天津書局」印。<br>韋昭，三國志作韋曜，字弘嗣，吳郡雲陽人，官至中書僕射、侍中、左國史。吳之碩儒也。修吳書。孫皓欲為父和作紀，昭不許，下獄誅。《漢書·藝文志》春秋類載《國語》二十一篇、《新國語》五十四篇。《司馬遷傳·贊》曰：「左丘明論輯其本事以為之傳，又篹異同為《國語》。」《四庫全書總目提要》非之，以為：「考《國語》上包周穆王，下暨魯悼公，與《春秋》時代首尾皆不相應，其事亦多與《春秋》無關。系之春秋，殊為不類。……附之於經，於義未允。」故改隸《雜史類》焉。左、國分合，眾說紛紜，康有為、劉師培、楊伯峻諸家多有論辯，文繁不錄。要之班氏去古未遠，其言必有所本。故從班說而復《國語》于經部春秋類焉。<br>《標注》云：「黃氏仿宋明道二年刻本，附黃丕烈札記一卷，最善。」《續錄》所謂「清同治八年崇文局本」即此本。錢大昕序言古書之善及亂改古書之弊，甚推許黃氏影刻古書，一字不改。即顯有舛誤，亦僅于札記出之。「可以矯近世輕改古書之弊，其功又不獨在一書而已也。」段玉裁序云：「古書之壞於不校者固多，壞於校者尤多。壞於不校者以校治之，壞於校者久且不可治。」皆推重極矣。<br>余藏本為同治八年湖北崇文書局影刻黃氏本，乃下真跡二等。然摹寫毫纖畢肖，濃墨白紙，觸手若新，其宋刻風韻，亦可想見也。<br>2025年3月29日得于海王村拍賣。<!--4500+13%=5085-->

#### 小學類

- **釋名疏證補八卷續釋名釋名補遺共一卷疏證補坿一卷**<br>漢劉熙撰。清畢沅疏證。清王先謙等補。光緒二十二年(1896)王先謙自刻本。白紙本。八卷一函四冊全。<br>《提要》云：「熙字成國，北海人。其書二十篇。以同聲相諧，推論稱名辨物之意，中間頗傷於穿鑿，然可因以考見古音。又去古未遠，所釋器物，亦可因以推求古人制度之遺。」《標註》云有宋臨安府陳道人書籍鋪刊本為最古。明嘉靖呂柟據以影刻。《四部叢刊》即影印呂柟本。畢沅《釋名疏證序》云：「暇日取群經及史漢書注、唐宋類書、道釋二藏校之，表其異同、是正缺失。又益以補遺及續釋名二卷。凡三閱歲而成。」王先謙《釋名疏證補序》云：「舊本缺譌特甚。得鎮洋畢氏校訂然後是書可讀。長洲吳氏所栞顧千里校本是正，亦多其中奧義微文未盡發揮。居多暇，與湘潭王啟源、葉德炯、孫楷、善化皮錫瑞、平江蘇輿、從弟先慎覆加詮釋、決疑通滯。歲月既積，簡帙遂充。因合畢氏元本，參酌吳校及寶應成蓉鏡補正、陽湖吳翊寅校議、瑞安孫怡讓札迻，甄錄尤雅，萃為斯編。」每條先列畢沅說，再列王啟源以下諸家說。有枘鑿者，則下案語以辨之。<br>此本白紙精印，原函原裝，新若未觸，洵為善本。<br>2023年3月21日網購於日本東京山本書店。<!--55000円-->

- **重修廣韻五卷**<br>宋陳彭年、邱雍等奉敕撰。同治十二年(1873)粵東書局小學彙函重刊張氏澤存堂本。五卷五冊全。周道洽舊藏。<br>《提要》云：「隋陸法言以呂靜等六家韻書各有乖互，因與劉臻、顏之推、魏淵、盧思道、李若、蕭該、辛德源、薛道衡八人撰為《切韻》五卷。書成於仁壽元年。唐儀鳳二年，長孫訥言為之注。後郭知玄、關亮、薛峋、王仁煦、祝尚邱遞有增加。天寶十載，陳州司法孫愐重為刊定，改名《唐韻》。後嚴寶文、裴務齊、陳道固又各有添字。宋景德四年，以舊本偏旁差訛，傳寫漏落，又注解未備，乃命重修。大中祥符四年書成，賜名《大宋重修廣韻》，即是書也。舊本不題撰人。以丁度《集韻》考之，知為彭年、雍等爾。其書二百六韻，仍陸氏之舊，所收凡二萬六千一百九十四字。」<br>《標註》云：「張氏澤存堂本，佳。朱修伯曰：『張本有重修。如初刊作幷官氏，後刊作亓官氏之屬。』」《附錄》王懿榮云：「楊星吾得宋刊宋印本於日本。售與潘尚書。即張本之所自出。日本仿刻入古逸叢書者，有據張本及改處，不可據。」澤存堂本之末有張士俊跋，言其底本自此毛扆處借得。以潘耒抄本補之。《續錄》云：「小學彙函本據澤存堂重修本刊。」<br>余藏此書即小學彙函之十三重刊張氏澤存堂本，半葉十行，行二十一字，夾注小字雙行同，左右雙邊，白口單魚尾，版心刻廣韻上平及葉數。字大墨濃，洵為初印，新若未觸。牌記葉鈐篆字朱文印「墨池精舍珍藏」。卷首鈐白文「周道洽印」、朱文「潤民」，乃成都墨池精舍、周道洽舊藏。周道洽(1854—?)，字潤民，成都人，光绪五年(1879)举人。譚宗浚《尊經書院十六少年歌》謂其「濂溪經學窮微幽，遠媲孟喜兼施讎」。知其治易。又宣统二年渭南嚴氏刊本《戴東原集》有「成都周道洽覆校」語。生平則不可詳考也。<br>2025年3月30日得于泰和嘉成拍賣。<!--1800×15=2070-->

- **音學五書三十八卷**<br>清顧炎武撰。光緒十一年(1885)四明觀稼樓刻本。白紙本。三十八卷十二冊全。關鋒舊藏。<br>顧氏破宋人叶韻之說，開後世古音之學，實自此書始。《提要》云：「自陳第作《毛詩古音考》《屈宋古音義》，而古音之門徑始明。然創闢榛蕪，猶未及研求邃密。至炎武乃探討本原，推尋經傳，作《音學五書》以正之。」《古音表》無入聲，派入三聲。《提要》謂「惟入聲割裂分配，其說甚辨。然變亂舊部，論者多有異同。」江永《古韻標準》云：「《古音表》分十部，離合處尚有未精，其分配入聲多未當。此亦考古之功多，審音之功淺。」考古、審音二分，自此始。後世言古音者，率為細密，然皆由此十部分之。其錐輪之功，可懸諸日月也。<br>余所藏此本乃四明觀稼樓覆刻顧氏音學五書本。此書牌記葉有篆字朱文印「周家風」，其餘各冊封面原有楷字朱文印「關鋒」，而多為人毀去。幸末二冊無缺，可考其遞藏之跡，亦天幸也。關鋒(1919—2005)，本名周玉峰，字秀山，筆名慶雲、何明、東方明、撒仁興、古棣等。曾任《紅旗》副總編、中央文化革命小組成員。1967年武漢事件後縲紲繫獄。晚年讀書自娛，筆耕不輟，著述百萬餘字，粲然可觀。其同僚或曲學阿世，或亟亟自辯，又何取焉。周家風者，蓋其祖考之名諱歟？<br>2025年4月20日得于嘉寧拍賣。<!--6000+13.5%=6810-->

- **說文通訓定聲十八卷**<br>清朱駿聲撰。咸豐元年(1851)臨嘯閣刊本。二函二十四冊全。<br>2022年11月6日得于雅虎拍賣。<!--200000円-->

- **說文釋例二十卷**<br>清王筠撰。光緒九年(1883)成都御風樓重刊本。一函十冊全。<br>2022年11月6日得于雅虎拍賣。<!--120000円-->

- **说文声读表七卷**<br>清苗夔撰。天壤閣叢書本。七卷三冊全。

- **隸辨八卷**<br>清<u>顧藹吉</u>著，康熙五十七年(1718)玉淵堂刊本。八卷八冊全。<br>《提要》謂其陰以宋<u>婁機</u>《漢隸字源》爲藁，以<u>機</u>所見碑，清代十不存一，顧氏何由見原碑而摹其字。又考其誤引碑文十餘條，更爲其抄撮洪適《隸釋》之証。「乃云采摭漢碑，是亦誣矣。」石案著書必詳其所本，註其所原。襲文掠美，徴引不慎，貽誤後學，非君子也。<br>《標注》云：「康熙戊戌項氏玉淵堂刊本，佳。乾隆癸亥黃晟重刊本。末一葉有二圖章。無之者，原本也。」審所得本，第八冊末尾失《隸八分攷》及《筆法》二篇。雖大體完全，終非完帙。線上拍賣，不見其形，不得細考，故有此失。然康熙戊戌至於今三百餘年，余家藏書，除汲古閣經疏及漢魏叢書零本外，以此書為最古。又字書向來稀見，今得原本，鉤摹特精，展卷怡然，亦何病焉。<br>2025年4月29日得于江蘇真德拍賣會。<!--6000+13.5%=6810-->

---

## 史部

#### 正史

- **南宋刊黃善夫本史記一百三十卷**<br>漢司馬遷撰，褚少孫補。宋裴駰集解，唐司馬貞索隱，唐張守節正義。1966年藝文印書館遽南宋黃善夫本影印。一百三十卷六夾四十八冊全。<br>《提要》云：「注其書者，今惟裴駰、司馬貞、張守節三家尚存。其初各為部帙，北宋始合為一編。明代國子監刊版，頗有所刊除點竄。南監本至以司馬貞所補《三皇本紀》冠《五帝本紀》之上，殊失舊觀。然匯合群說，檢尋較易，故今錄合並之本，以便觀覽。仍別錄三家之書，以存其完本焉。」<br>2009年1月9日購于台北藝文印書館。其時余初出境參加學術會議，攜所論霍拉瓦-栗弗席茲引力之文赴台灣大學參加亞太理論物理協會之冬季學校。知藝文印書館有此書，思購之而無餘財。適吾報告榮膺優秀獎。黃公偉彥(Pauchy Wei-yan Hwang)以其私蓄賞余新台幣六千。余喜甚，散會後即奔台灣大學西側之藝文印書館購此書矣。<!--5800新台幣-->

- **前漢書一百二十卷**<br>漢班固撰，班昭續。唐顏師古注。明毛氏汲古閣刊本。原缺第十一冊卷廿八地理志上下、卷廿九溝洫志。以同版網購本補之。一百二十卷二十四冊全。<br>《標注》云：「汲古閣十七史，並明崇禎時刊成。經亂未能合印，頗有損失。至清順治庚子(1660)修補完，乃通行。即以此時印者為初印。其明時初印，僅有一二單部，不能全覯也。」「毛氏十七史，多據宋元舊版，勝其十三經注疏之僅傳監板者多矣。」葉德輝《書林清話》初頗不以汲古閣刊本為然，云其校勘不精，「刻書之功，非獨不能掩過，而且流傳繆種，貽誤後人。」故於汲古閣本毫不措意。光緒初，京師湖南舊書攤頭插架皆是。隨意收之，不以為意。後「悔當年等夷視之，今雖備數而未得選購初印之本」。又錄初印本汲古閣十七史毛晉自敘重鐫十三經十七史緣起，云崇禎改元時入京得一夢，一龍吐珠而金書十三經、十七史六字。其母言此夢不過教子讀經史耳。因發願，年校刻經史各一部。順治丙申成，回首三十年之苦辛，大發黍油麥秀之思云。<br>2019年7月12日購二十三冊殘本于日本東京山本書店。旋以網購零本補之而成全帙。<!--1000000+25534=125534円-->

- **漢書一百二十卷**<br>漢班固撰，班昭續。唐顏師古注。光緒十三年(1887)金陵書局重刊毛氏汲古閣本。一百二十卷十六冊全。<br>此書即所謂五局合刻本也。<br>2015年4月7日得于孔網拍賣。<!--11460-->

- **後漢書集解九十卷附續志集解三十卷**<br>清王先謙撰。民國十二年王氏家刻本。四函三十冊全。<br>2019年9月22日得于雅虎拍賣。<!--144341円-->

- **宋史四百九十六卷**<br>元脫脫等奉敕撰。光緒元年浙江書局校刊本。十函一百冊全。<br>此史四百九十六卷、五百餘萬字，均為二十四史之冠。《提要》頗病其蕪雜冗長，言「其書僅一代之史，而卷帙幾盈五百。檢校既已難周，又大旨以表章道學為宗，餘事皆不甚措意，故舛謬不能殫數。」然歲月邈遠，載籍散亡，賴此以得一代興衰存亡之跡，正不得以蕪雜病之。若夫<br>國朝官修清史者，編撰于文運隆昌之時，科技賽博之世，史料車載斗量、盈屋滿架，而不知翦裁、餖飣獺祭，初稿至於三千五百萬字。實無一用，止增熵耳。<br>2019年6月16日得于雅虎拍賣。<!--789666円-->

#### 編年

- **資治通鑑注二百九十四卷坿釋文辨誤十二卷**<br>宋司馬光撰，元胡三省音注。同治八年(1869)江蘇書局修補鄱陽胡氏仿元本二百七卷重刊九十九卷。存九函九十冊，第九函原失。陳寅恪舊藏。用同版白紙本一函十冊配全。<br>胡克家仿元刊本成于嘉慶二十一年(1816)，延顧廣圻、孫星衍等學者為之，金陵劉文奎、楷、模兄弟鏤版。版成，在蘇州印行。一年後胡氏歿，書版存鄱陽胡氏祖宅。刷印不多，學界珍之。後遭火，燒失後三之一。（胡氏仿宋刻文選則全版燒燬，就此絕版。）同治時江蘇巡撫丁日昌命江蘇書局重刊此書，莫友芝主其事。時自後向前鏤版翻刻，成數十卷後訪得胡氏原版，適補完之，亦學林佳話也。莫氏云：「逮經始考工，更安知何闕漏而豫彌縫？而率然巧合如此。天之趣成人事，恆若待其時而一興，何也？」辛德勇云同治補刊之板框边有刻工名氏，而金陵劉文奎兄弟原刻無之。據此知胡氏原版存二百七卷之前十四葉，之後則為同治江蘇書局重刊本。重刻不若原刻之善，至此葉勘之，涇渭分明。辛德勇引1937年《北平直隸書局書目》，云胡刻初印本洋百五十元，江蘇局初印本七十元，後印本及湖北局翻印本僅五十元矣。方之于今，則胡刻初印本當價二十餘萬。查2022年北京永樂拍出39萬、中貿聖佳周叔弢舊藏拍出48萬、2024年泰和嘉成拍出24萬，庶幾乎其不差矣。<br>余藏此版即為江蘇書局修補重刊本，以竹紙本九函九十冊及白紙本一函十冊配全。半葉十行，行二十字，注小字雙行同，四周雙邊，白口，雙順魚尾。版心上鐫字數，中鐫「通監」及卷次，下鐫葉數及摹刻宋本原刻工名。此書版式行款，一依宋本，唯其寫刻字體，於原版不肖。辛德勇以為乃清中期流行之書風。<br>每冊首葉有「陳寅愙藏書」篆字朱文印，乃陳寅恪舊藏。陈寅恪(1890—1969)，字鹤寿，江西修水人，史學家。曾任清華大學、燕京大學、西南聯合大學、中山大學等校教授，中央研究院院士、社會科學院學部委員。著有《隋唐制度淵源略論稿》《唐代政治史述論稿》《元白詩箋證稿》《寒柳堂集》《金明館叢稿初編》《金明館叢稿二編》《柳如是別傳》等。考[西泠拍賣2009年春拍](https://pmgs.kongfz.com/item_pic_1215992/)有此印，乃方去疾1960年所治。方去疾(1922—2001)，初名方文俊，後改名方㾀，字去疾，號之木、木齋，別署四角亭長，浙江溫州人，篆刻家，曾任中國書協副主席，西泠印社副社長。《近代江西藏書三十家·陳寅恪藏書記》云：「陳氏鈐印頗隨意，多用楷書『陳寅恪印』。後方去疾為治一篆文藏書印，然不常用。後流入市場。」蓋即此也。<br>余家貧，得書為難。自負笈京師，求學東瀛，顛沛流離，不忘藏書。所得皆通行本，非居奇炫博者也。此書雖非善本，然通人舊藏，補全不易。可弁吾藏矣。<br>2023年8月26日得九函陳寅恪舊藏本于江蘇嘉興樨香書屋/孔網述古齋。白紙本一函得之于孔網書香山莊。<!--58000+14000=72000-->

#### 地理

- **輿地廣記三十八卷附校勘札記一卷**<br>宋歐陽忞撰。光緒六年金陵書局重刊士禮居叢書本。三十八卷四冊全。胡玉縉舊藏。<br>《提要》云：「其書前四卷，先敘歷代疆域，提其綱要。五卷以後，乃列宋郡縣名，體例特為清析。其前代州邑宋不能有，如燕云十六州之類者，亦附各道之末，名之曰化外州，亦足資考証。雖其時土宇狹隘，不足括輿地之全，而端委詳明，較易尋覽，亦輿記中之佳本也。」<br>陳振孫《書錄解題》云「忞為文忠（歐陽修）族孫，行名皆連『心』字。」《提要》疑之曰：「然修廬陵人。而此本有忞自序，乃自稱廣陵。豈廣廬字形相近，傳寫致訛歟？」然觀此本忞序，正曰廬陵。蓋館臣所見俗本之舛誤也。黃丕烈序言胡克家治吳時借黃氏士禮居所藏南宋尤袤刊本《文選》影鈔以翻雕行世，酬之百金。黃藉此以影刻家藏宋刻輿地廣記。嘉慶壬申(1812)刻成，牌記作篆字「歐陽忞輿地廣記」、楷字「曝書亭藏宋刻初本吳門士礼居重雕」。因曾為朱彝尊舊藏，故云。首二卷闕，以宋淳熙重修本之鈔本補。此版歷太平天囯兵燹燬失，傳世不廣。光緒六年金陵書局乃重刻之。行款一依原書，然字改作局本通行之方體耳。余所藏即為此本。<br>此書無函套，竹紙本裝為四冊，半葉十三行，行二十四字，注雙行小字同，四周單邊，白口單魚尾，書口題「地」及卷數，版心下方刻有葉數。字大墨濃，筆劃爽利，極初印，無圈點污痕。每卷首行鈐篆字朱文印「元和胡氏玉縉所藏」。胡玉縉(1859—1940)，字綏之，江蘇元和（今蘇州）人，學者，藏書家。光緒十八年中舉人，廿九年入張之洞幕，次年東渡日本考察法政。歷任學部主事、員外郎、禮學館纂修、京師大學堂講習。鼎革後任北京大學、北京高等師范學校教授。1936年，胡氏鑒於時局變化，離京返吳，閉門著述。歿後藏書散出，遺稿經其弟子王欣夫整理後有《四庫全書總目提要補正》《四庫未收書提要補正》《續編》《補編》《甲辰東遊日記》《說文舊音補注》《許廎學林》《許廎經籍題跋》等。然其避日寇而返鄉，何以藏書八十年後又見於日本？此事殊不可解。胡氏民元通儒，為四庫絕學，然戰亂連年，國勢衰頹，其藏書星散流離，遺稿僅刊其要者，不亦悲夫。<br>2022年12月17日購于日本東京山本書店。<!--80000円-->

#### 史評

- **玉函山房目耕帖**<br>清馬國翰著。存一函十四卷七册。光绪九年(1883)长沙嫏嬛馆刻本。

---

## 子部

#### 儒家

- **荀子集解二十卷**<br>清王先謙撰。光緒十七年(1891)王先謙自刻本。白紙本。二十卷一函六冊全。<br>此本白紙精印，或有漫漶處，蓋後印本也。两册間有朱筆點斷。<br>2022年10月28日購于日本東京琳瑯閣書店。<!--50000円-->

- **春秋繁露義證十七卷**<br>清蘇輿撰。宣統元年(1909)王先謙刻本。白紙本。十七卷一函四冊全。<br>蘇輿(1874—1914)，字嘉瑞，號厚菴，亦號厚康、阜康，晚號閑齋、更生。光緒三十年進士。《儒藏》云：「是書依《繁露》體例分爲十七卷八十二篇，以考據之方法，繹《公羊》之義理，廣引經、傳、注、疏及諸子各家，隨文釋義。無論今文經説抑或古文經説，無論漢學家説抑或宋學家説，無論經書抑或緯書，皆據理評判，分析揚棄。又將當時所見之《繁露》版本逐字對勘，出校注文之下。《義證》之作，一爲補淩曙《繁露注》所未備，一爲復原董學真貌。」<br>2022年11月19日購于日本東京山本書店。<!--80000円-->

#### 道家

- **莊子集解**<br>清王先謙撰。宣统元年(1909)思賢書局刊本。白紙本。八卷三冊全。<br>王先謙序言：「余治此有年。領其要，得二語焉，曰『喜怒哀樂，不入於胸次』。竊嘗持此以為衛生之經，而果有益也。噫！是則吾師也。夫舊注備矣。輒芟取眾長，間下己意，輯為八卷，命之曰集解。」關鋒《莊子內篇譯解及批判》不以為然，云此書「較簡明。王謂『夫舊注備矣。輒芟取眾長』。惜乎，差之遠矣。」此書近代風行一時，多有翻印。近人劉武又撰《補正》以襄之，云：「雖王氏此書，號簡明便讀，然其所集過於疏略，且多舛謬，無怪學生不大了了，由於注者亦不大了了也。爰就王集，加以葺理，期救斯弊，於其疏者補之，謬者正之……使學子讀之，既明其文理，復曉其文法，如是而已。」中華書局1982年同印此二書入新編諸子集成。<br>2022年12月17日購于日本東京山本書店。<!--45000円-->

#### 雜家

- **白虎通四卷**<br>漢班固撰。乾隆四十九年(1784)抱經堂刊本。四卷四冊全。<br>班固(32—92)，字孟堅，扶風安陵（今陝西咸陽）人。任蘭台令史，著《漢書》《白虎通》等。此書隋志、唐志皆作六卷。崇文總目作十卷十四篇。陳振孫同。《提要》所論乃元大德本，四卷四十四篇，與今本同。然《標註》孫怡讓云其家藏有大德十卷本。未知孰是。《儒藏》云：「此書最早者一爲元大德九年(1305)無錫州學刻本《白虎通德論》，乃據州守劉世常家藏舊本刊刻而成，共十卷。」「一爲元刻小字本《白虎通》。本分上下兩卷，亦四十三篇，篇次與無錫州學本稍異。」「明代有嘉靖元年(1522)傅鑰刻本、嘉靖二十一年葛璚刻本、萬曆十年(1582)胡維新刻《兩京遺編》本、萬曆二十二年蔣杰刻本等。清代有武英殿聚珍版叢書本、四庫全書本等。各本内容無大差異，而書名、卷數有所不同。清乾隆間盧文弨等依據傳世諸本及類書、經史文獻等，對《白虎通》進行了系統訂正，收入抱經堂叢書。」<br>盧文弨(1717—1795)，字召弓，一作紹弓，號矶漁，又號檠齋、抱經、弓父，清仁和（今浙江杭州）人。乾隆十七年進士，官至翰林院侍讀學士。盧校諸書，皆極精審，洵為善本，藏家珍之。《標註》云：「抱經堂校刊本，佳。抱經初據何允中漢魏叢書本精校付雕。後得吳騫所藏北宋時坊刻本，及吳門朱文游所藏上卷影宋、下卷宋刊本。又見朱文游藏元大德本。附校勘補遺于後云。世所行白虎通，皆從元大德本出。以所見宋刊本為最古。」胡玉縉又引陸心源《儀顧堂續跋》，云盧氏校改亦有未盡處，得之于定稿後故也。然盧刊為一代名刻，大醇小疵。得之亦足忭也。<br>2025年4月20日得于嘉寧拍賣會。<!--2000+13.5%=2270-->

#### 小說

- **世說新語六卷附引用书目佚文校勘考证**<br>宋劉義慶撰，梁劉孝標注。光緒十七年(1891)思賢講舍刊本。白紙本。六卷一函四冊全。<br>《提要》云：「黃伯思《東觀餘論》謂《世說》之名肇於劉向，其書已亡，故義慶所集名《世說新書》。段成式《酉陽雜俎》引王敦澡豆事，尚作《世說新書》可証。不知何人改為《新語》。蓋近世所傳。然相沿已久，不能複正矣。所記分三十八門，上起後漢，下迄東晉，皆軼事瑣語，足為談助。」是書最早者為日本尊經閣藏南宋紹興董弅刻本，中土失傳。1955年文學古籍刊行社據之影印。中土所傳者，南宋淳熙陸遊本也。《標註》云：「明嘉靖乙未袁褧刊本，佳。」又云：「乃以陸遊刊本翻刻于吳郡。分上中下三卷，每卷又分為上下。」「近年周氏紛欣閣刊本，佳。」紛欣閣本乃翻刻袁褧本也。王先謙校記言局刻本初無袁本，因以周氏紛欣閣本付刊。後得袁本，初思剜改，然終不行。乃與葉德輝對勘二本，旁校群書，擇善而從，補為校勘小識，「以待讀者之抉擇。既不蹈汲古剜補之陋，亦不類書帕繆種質相仍，而浦江刊校之功亦不至泯滅云」。余嘉錫《世說新語箋疏》即以此書為底本，又上海古籍出版社1982年影之以行世，其精善可知矣。<br>此書函套後配，白紙本極初印，嶄然未觸，開卷怡然，真善本也。<br>2022年10月28日購于日本東京琳瑯閣書店。<!--120000円-->

---

## 集部

#### 總集

#### 別集

- **皮子文藪十卷**<br>唐皮日休撰。民國商務印書館四部叢刊本。十卷二冊全。<br>皮日休(838—883)，字襲美，一字逸少，號鹿門子、醉吟先生，復州竟陵（今湖北天門）人。咸通八年(867)進士及第。乾符元年(874)遷太常博士。黃巢入長安，任翰林學士。巢敗後不知所蹤。《新唐書·藝文志》錄其著書有《皮日休文集》十卷、《胥臺集》七卷、《文藪》十卷、《詩》一卷、《鹿門皮氏家鈔》七十卷。今則除《文藪》及《松陵集》《全唐詩》所收詩外，皆散佚不傳。據其自序，此書為皮日休咸通七年「射策不上第，退歸州東別墅編次其文，復將貢于有司」之行卷。因「發篋叢萃，蘩如藪澤」，故名《文藪》云。其書以賦、諷悼、文、碑銘讚、文論頌序、箴、雜著、書、詩等體按類編次，共十卷。編定之明年即進士及第矣。<br>此書宋元本無著錄。以明正德袁表刻本為最早。袁本為影刻宋本。傅增湘《藏園羣書題記》續編六《明刊皮子文藪跋》云：「明正德庚辰刊本，十一行，行二十字，白口，左右雙邊。其版式狹幅密行，似繆刻《太白集》，意宋刻唐人集多如是也。後有吳下袁表跋，言偶見舍弟褧摹本與諸弟袞、衺勘校鋟棗。袁褧刻《世說》《大戴禮》《楚辭》皆覆宋本，精湛可喜。故其兄刻此書亦頗工整也。第此跋往往為肆估撤去，以冒充宋鐫。曾見數帙，皆不存。偶從文友書坊，得一完帙，乃摹寫附後，亦快事也。」見萬曼《唐集敘錄》轉引。袁本清代已罕見。[2021年泰和嘉成拍出一部](https://pmgs.kongfz.com/detail/16_1103127/)，經顧千里、孫毓修、黃裳遞藏，64萬元。今《中華再造善本》所印即袁本。通行本有光绪八年郯城于氏影刻袁本、光緒二十一年合肥李松壽影刻宋本（實影于本也）。又有明萬曆新安許自昌刊本，乃用明後期通行之長方字刊之。自序云：「郡中袁氏始獲宋版文藪，刻之家塾。……寥寥數十年，漫漶不傳，書亦漸湮。人未有求之者。」因重刊焉。然未言及底本。考其行款，半葉九行，行二十字，與袁本異，蓋別一本。日本享和二年本重刊許本。<br>四部叢刊之底本半葉九行，行二十字，白口雙魚尾，左右雙邊，書口僅刻一皮字。牌記葉云借湘潭袁氏家藏明刊本景印。字體通作寫刻，且每行首皆空一字，行款實與許本異。此別一明本也，但不見著錄。萬曼《唐集敘錄》轉引《書錄》曰：「皮集以正統中（原注：當為正德）袁氏佳趣本（石安：佳當作嘉）為舊，是刻極罕見。又有正統本之前也，中縫止題皮字，不記卷數，葉排長號，前載柳開序、皮日休序，字體圓活可愛。有錢陸燦、趙懷玉圖記。」萬曼疑其為孫星衍《廉石居藏書記》所言《浙江遺書目》著錄之明弘治本。<br>2025年2月25日購于孔網。<!--365-->

---

#### 參考文獻引用諸家

為藏書撰寫提要時，多參閱古來目錄名家。近世書無著錄者，則參閱近人著作，務使言必有據，說必有本。庶幾乎其無病于妄下雌黃矣。因列印徵書目如左，而大致以時代先後為次焉。

- 漢書·藝文志（或簡稱漢志），漢班固撰，汲古閣刊本

- 直齋書錄解題，宋陳振孫撰，上海古籍出版社1987年第一版

- 四庫全書總目提要（或簡稱提要），清永瑢等奉敕撰，中華書局1997年第一版

- 四庫全書簡明目錄（或簡稱簡明目錄），清永瑢等奉敕撰，古典文學出版社1957年第一版

- 書林清話，葉德輝撰，古籍出版社1957年第一版

- 增訂四庫全書簡明目錄標註（或簡稱標註），邵懿辰等撰，中華書局1959年第一版

- 莊子內篇譯解和批判，關鋒撰，中華書局1961年第一版

- 四庫全書總目提要補正（或簡稱補正），胡玉縉撰，中華書局1964年第一版

- 唐集敘錄，萬曼撰，中華書局1980年第一版

- 尚書學史，劉起釪撰，中華書局1989年第一版

- 儒藏精華編，季羨林等撰，電子版

- 台北[「國家圖書館」古籍與特藏文獻資源](https://rbook.ncl.edu.tw/NCLSearch/)

- 通鑑版本談，辛德勇撰，三聯書店2021年第一版，作者簽名鈐印本

--- 
