---
layout: page
permalink: /books/
title: Books
---

# 藏書目錄

---

## <center>序</center>

昔之藏書家莫不有目錄。自劉向《七略》至今之韋、謝、止、辛諸家，多有著述。石不敏，自辛巳年入京求學，廿年間東奔西走，積書萬餘卷。初作目錄，旋廢。今又網志之，閒暇時隨手寫定以備考耳。

---

## 經部

#### 五經

- **尚書後案三十卷**<br>清王鳴盛撰。乾隆庚子(1780)禮堂刊本。三十卷一函十二冊全。<br>王鳴盛(1722—1797)，字鳳喈，號禮堂，又號西莊，晚年號西沚。江蘇省嘉定縣(今上海市)人。乾隆十九年進士。此書乾隆十四年(1749)草創，至四十四年(1779)寫成，歷三十五年。其書一宗鄭玄，僅釋二十九篇。另附《後辨》，辨析偽書廿五篇。自序云：「所以發揮鄭康成一家之學也。」「余編次群書，搜羅鄭注，惜已殘缺，聊取馬、王、傳、疏益之。又作『案』以釋鄭義。馬、王、傳、疏與鄭異者，條析其非，折衷于鄭氏。名曰《後案》者，言最後所存之案也。」劉起釪《尚書學史》云此書「乃一東漢古文尚書資料集。東漢古文學派及其傳衍之經說已搜羅無遺。凡鄭玄之說，一查即得。極便利用。稍後有吳東發撰《尚書後案質疑》，于是書有所訂正。」《儒藏·點校說明》曰：「王氏乃勾稽輯録漢唐以前各種子書、經史箋注、《太平御覽》前之各種類書等，徵引漢儒解讀《尚書》之文，鑑别分類，分綴於每篇每句之下，彙成一部漢唐間之《尚書》集注。其蓽路藍縷之功，難能可貴。」<br>2022年10月30日得于雅虎拍賣。<!--122000円-->
- **尚書孔傳參正三十四卷**<br>清王先謙撰。光緒三十年虛受堂刊本。三十四卷一函六冊全。<br>王先謙(1842—1917)，湖南長沙人，字益吾，晚號葵園，室名虚受堂。同治四年(1865)進士。此書解偽孔傳本五十八篇並書序及孔安國序。今文各篇多襲用皮錫瑞《今文尚書考證》。王氏序皮書云「余讀君撰著，每有鍼芥之合。惟于論古文義說，反求于心而未能釋然。」故有此作。古文各篇則多參考孫星衍《尚書今古文考證》。王國維云此書「網羅眾說，無所折中，亦頗以繁博為病。」劉起釪《尚書學史》云「抄集眾說而無己見，無多可取。然時今文家多逞癔說，此書搜列資料尚平實。」《儒藏》曰：「此書晚成，又無太多門户之見，故能彙聚孫皮二書今古文之説於一書之中，對瞭解《尚書》今古文的差異以及清人對於《尚書》今古文的疏解，提供了觀覽之便。」<br>2019年7月12日購于日本東京東城書店。<!--75000円-->

#### 小學

- **廣韻五卷**<br>宋陳彭年、邱雍等奉敕撰。小學匯函重刊張氏承澤堂本。五卷五冊全。

- **音學五書三十八卷**<br>清<u>顧炎武</u>撰。光緒十一年(1885)四明觀稼樓刻本。白紙本。三十八卷十二冊全。<u>關鋒</u>舊藏。<br>顧氏破宋人叶韻之說，開後世古音之學，實自此書始。《四庫全書總目提要》云：「自<u>陳第</u>作《毛詩古音考》《屈宋古音義》，而古音之門徑始明。然創闢榛蕪，猶未及研求邃密。至<u>炎武</u>乃探討本原，推尋經傳，作《音學五書》以正之。」《古音表》無入聲，派入三聲。《提要》謂「惟入聲割裂分配，其說甚辨。然變亂舊部，論者多有異同。」江永《古韻標準》云：「《古音表》分十部，離合處尚有未精，其分配入聲多未當。此亦考古之功多，審音之功淺。」考古、審音二分，自此始。後世言古音者，率為細密，然皆由此十部分之。其錐輪之功，可懸諸日月也。<br>關鋒(1919—2005)，本名周玉峰，字秀山，筆名慶雲、何明、東方明、撒仁興、古棣等。曾任《紅旗》副總編、中央文化革命小組成員。1967年武漢事件後縲紲繫獄。晚年讀書自娛，筆耕不輟，著述百萬餘字。其同僚或曲學阿世，或亟亟自辯，又何取焉。此書牌記葉有篆字朱文印「周家風」，蓋其祖考之名諱。其餘各冊封面原有楷字朱文印「關鋒」，而多為人毀去。幸末二冊無缺，可考其實，亦天幸也。<br>2025年4月20日得于嘉寧拍賣。<!--6810-->

- **說文通訓定聲十八卷**<br>清朱駿聲撰。咸豐元年(1851)臨嘯閣刊本。二函二十四冊全。<br>2022年11月6日得于雅虎拍賣。<!--200000円-->

- **說文釋例二十卷**<br>清王筠撰。光緒癸未(1780)成都御風樓重刊本。一函十冊全。<br>2022年11月6日得于雅虎拍賣。<!--120000円-->

- **说文声读表七卷**<br>清苗夔撰。天壤閣叢書本。七卷三冊全。

- **隸辨八卷**<br>清<u>顧藹吉</u>著，康熙玉淵堂刊本八卷八冊全。<br>《四庫全書總目提要》謂其陰以宋<u>婁機</u>《漢隸字源》爲藁，以<u>機</u>所見碑，清代十不存一，顧氏何由見原碑而摹其字。又考其誤引碑文十餘條，更爲其抄撮洪適《隸釋》之証。「乃云采摭漢碑，是亦誣矣。」石案著書必詳其所本，註其所原。襲文掠美，徴引不慎，貽誤後學，非君子也。<br>《四庫全書簡明目錄標注》云：「康熙戊戌項氏玉淵堂刊本，佳。乾隆癸亥黃晟重刊本。末一葉有二圖章。無之者，原本也。」審所得本，第八冊末尾失《隸八分攷》及《筆法》二篇。雖大體完全，終非完帙。線上拍賣，不見其形，不得細考，故有此失。然康熙戊戌(1718)至於今三百餘年，字書向來稀見，今得原本，鉤摹特精，展捲怡然，亦何病焉。<br>2025年4月29日得于江蘇真德拍賣會。<!--6810-->

---

## 史部

#### 正史

- **後漢書集解九十卷附續志集解三十卷**<br>清王先謙撰。民國十二年王氏家刻本。四函三十冊全。<br>2019年9月22日得于雅虎拍賣。<!--144341円-->

- **宋史四百九十六卷**<br>元脫脫等奉敕撰。光緒元年浙江書局校刊本。十函一百冊全。<br>此史四百九十六卷、五百餘萬字，均為二十四史之冠。《四庫全書總目提要》頗病其蕪雜冗長，言「其書僅一代之史，而卷帙幾盈五百。檢校既已難周，又大旨以表章道學為宗，餘事皆不甚措意，故舛謬不能殫數。」然歲月邈遠，載籍散亡，賴此以得一代興衰存亡之跡，正不得以蕪雜病之。若夫<br>國朝官修清史者，編撰于文運隆昌之時，科技賽博之世，史料車載斗量、盈屋滿架，而不知翦裁、餖飣獺祭，初稿至於三千五百萬字。實無一用，止增熵耳。<br>2019年6月16日得于雅虎拍賣。<!--789666円-->

#### 編年

- **资治通鉴注二百九十四卷附释文辩误十二卷**<br>宋司馬光撰，元胡三省音註。同治八年(1869)江苏书局修补鄱阳胡氏仿元刊本，陈寅恪旧藏。第九函原失，用同版白紙本補配。十函一百冊全。<br>胡克家仿元刊本成于嘉慶二十一年(1816)，延顧廣圻、孫星衍等學者為之。版成，在蘇州印行。一年後胡氏歿，書版存鄱陽胡氏祖宅。刷印不多，學界珍之。後遭火，燒失後三之一。（胡氏仿宋刻文選則全版燒燬，就此絕版。）同治時江蘇巡撫丁日昌命江蘇書局重刊此書，自後向前鏤版，而莫友芝訪得原版，適補完之。莫氏云：「逮經始考工，更安知何闕漏而豫彌縫？而率然巧合如此。天之趣成人事，恆若待其時而一興，何也？」辛德勇云同治補刊本板框边有刻工名氏，而金陵劉文奎兄弟原刻無之。據此知胡氏原版存二百七卷之前十四葉，之後則為同治江蘇書局补刊本。<br>此本每冊首葉有「陳寅愙藏書」篆字朱文印。陈寅恪（1890—1969），字鹤寿，江西修水人，史學家。考[西泠拍賣2009年春拍](https://pmgs.kongfz.com/item_pic_1215992/)有此印，乃方去疾1960年所治。方去疾（1922—2001），初名方文俊，後改名方㾀，字去疾，號之木、木齋，別署四角亭長，浙江溫州人，篆刻家，曾任書協副主席，西泠印社副社長。<br>余家貧，得書為難。自負笈京師，求學東瀛，顛沛流離，不忘藏書。所得皆通行本，非居奇炫博者也。此書雖非善本，然通人舊藏，補全不易。可弁吾藏矣。<br>2023年8月26日得九函陳寅恪舊藏本于江蘇嘉興樨香書屋/孔網述古齋。白紙本一函得之于孔網書香山莊。<!--58000+14000=72000-->

#### 別史

- **天聖明道本國語二十一卷附校刊明道本韋氏解國語劄記一卷國語明道本考異四卷**<br>三國吳韋昭注。同治己巳年(1869)湖北崇文書局重雕黃丕烈士禮居景刻宋本。一夾五冊全。

- **玉函山房目耕帖**<br>清馬國翰著。存一函十四卷七册。光绪九年(1883)长沙嫏嬛馆刻本。

#### 編年

---

## 子部

#### 儒家

- **荀子集解二十卷**<br>清王先謙撰。光緒十七年(1891)思賢講舍刊本。白紙本。二十卷一函六冊全。<br>2022年10月28日購于日本東京琳瑯閣書店。<!--50000円-->

- **春秋繁露義證十七卷**<br>清蘇輿撰。宣統元年(1909)王先謙刻本。白紙本。十七卷一函四冊全。<br>蘇輿(1874—1914)，字嘉瑞，號厚菴，亦號厚康、阜康，晚號閑齋、更生。光緒三十年進士。《儒藏》云：「是書依《繁露》體例分爲十七卷八十二篇，以考據之方法，繹《公羊》之義理，廣引經、傳、注、疏及諸子各家，隨文釋義。無論今文經説抑或古文經説，無論漢學家説抑或宋學家説，無論經書抑或緯書，皆據理評判，分析揚棄。又將當時所見之《繁露》版本逐字對勘，出校注文之下。《義證》之作，一爲補淩曙《繁露注》所未備，一爲復原董學真貌。」<br>2022年11月19日購于日本東京山本書店。<!--80000円-->

#### 道家

#### 雜家

- **白虎通四卷**<br>漢班固撰。乾隆甲辰年(1784)抱經堂刊本。四卷四冊全。<br>班固(32—92)，字孟堅，扶風安陵（今陝西咸陽）人。任蘭台令史，著《漢書》。此書隋志、唐志皆作六卷。崇文總目作十卷十四篇。陳振孫同。《四庫全書總目提要》所論乃元大德本，四卷四十四篇，與今本同。然《四庫全書簡明目錄標註》孫怡讓云其家藏有大德十卷本。未知孰是。《儒藏》云：「此書最早者一爲元大德九年(1305)無錫州學刻本《白虎通德論》，乃據州守劉世常家藏舊本刊刻而成，共十卷。」「一爲元刻小字本《白虎通》。本分上下兩卷，亦四十三篇，篇次與無錫州學本稍異。」「明代有嘉靖元年(1522)傅鑰刻本、嘉靖二十一年葛璚刻本、萬曆十年(1582)胡維新刻《兩京遺編》本、萬曆二十二年蔣杰刻本等。清代有《武英殿聚珍版叢書》本、《四庫全書》本等。各本内容無大差異，而書名、卷數有所不同。清乾隆間盧文弨等依據傳世諸本及類書、經史文獻等，對《白虎通》進行了系統訂正，收入抱經堂叢書。」《四庫全書簡明目錄標註》云：「抱經堂校刊本，佳。抱經初據何允中漢魏叢書本精校付雕。後得吳騫所藏北宋時坊刻本，及吳門朱文游所藏上卷影宋、下卷宋刊本。又見朱文游藏元大德本。附校勘補遺于後云。世所行白虎通，皆從元大德本出。以所見宋刊本為最古。」胡玉縉又引陸心源《儀顧堂續跋》，云盧氏校改亦有未盡處，得之于定稿後故也。然盧刊為一代名刻，大醇小疵。得之亦足忭也。<br>2025年4月20日得于嘉寧拍賣會。<!--2270-->

#### 小說

- **世說新語六卷附引用书目佚文校勘考证**<br>宋劉義慶撰，梁劉孝標注。光緒十七年(1891)思賢講舍刊本。白紙本。六卷一函四冊全。<br>《四庫全書總目提要》云：「黃伯思《東觀餘論》謂《世說》之名肇於劉向，其書已亡，故義慶所集名《世說新書》。段成式《酉陽雜俎》引王敦澡豆事，尚作《世說新書》可証。不知何人改為《新語》。蓋近世所傳。然相沿已久，不能複正矣。所記分三十八門，上起後漢，下迄東晉，皆軼事瑣語，足為談助。」是書最早者為日本尊經閣藏南宋紹興董弅刻本，中土失傳。1955年文學古籍刊行社據之影印。中土所傳者，南宋淳熙陸遊本也。《四庫全書簡明目錄標註》云：「明嘉靖乙未袁褧刊本，佳。」又云「乃以陸遊刊本翻刻于吳郡。分上中下三卷，每卷又分為上下。」又云「近年周氏紛欣閣刊本，佳。」紛欣閣本又翻刻袁褧本也。王先謙校記言局刻本初無袁本，因以周氏紛欣閣本付刊。後得袁本，初思剜改，然終不行。乃與葉德輝對勘二本，旁校群書，擇善而從，補為校勘小識，「以待讀者之抉擇。既不蹈汲古剜補之陋，亦不類書帕繆種質相仍，而浦江刊校之功亦不至泯滅云」。余嘉錫《世說新語箋疏》即以此書為底本，其精善可知矣。<br>2022年10月28日購于日本東京琳瑯閣書店。<!--120000円-->

---

## 集部

#### 總集

#### 別集

- **皮子文藪十卷**<br>唐皮日休撰。民國商務印書館四部叢刊本。十卷二冊全。

---
